<template>
  <content-container
    title="Le abbiamo viste tutte, di Paolo Besser"
    anchor="speciali-leabbiamovistetutte">
    <p>Gli articoli storici sono sempre un’occasione d’oro per vanagloriarsi,
      giacché ognuno di noi normalmente vive le proprie giornate senza la pretesa,
      un giorno, di ripercorrerle col pensiero e di riportarle da qualche parte.
      A meno che, ovviamente, debba scrivere un’autobiografia.
      E questo tipo di manoscritti, per quanto affascinante, è sempre filtrato dai
      ricordi, dalle emozioni vissute, dal desiderio di rimediare gli errori
      compiuti, dalla voglia di giustificazione o di riscatto.
      Parlare della rivista per cui si lavora, per fortuna, è sostanzialmente
      diverso: ciò ch’è stato è stato, da qualche parte rimarrà scritto,
      e troverai sempre il vecchio lettore pronto a contraddirti,
      e poi c’è quella parte visibile, oggettiva, che rimarrà a tutti gli effetti
      l’unica cosa che la gente ricorderà. Perché in fondo chi scrive non lo fa
      solo per informare, ma anche nella speranza che qualcosa di suo rimanga in
      eterno.
      Laddove l’informazione è consumo, però, è una speranza difficile da realizzare.
      Vale per il singolo giornalista, ma anche per la testata in cui scrive.
      Quanti giornali sono nati, morti, rivissuti, e finiti un’altra volta?
      Noi di Zzap!, questo tipo di processo, lo conosciamo bene, giacché almeno tre
      sono state le nostre "reincarnazioni", di cui un paio cartacee. Una storia un
      po’ controversa la nostra, ma che merita un approfondimento, partendo, stavolta,
      dall’interno.</p>

    <p>Quella che leggerete di seguito, sarà una storia veramente strana.
      Perché a conclusione della medesima verrà per forza da chiedersi cosa sia rimasto,
      effettivamente del vecchio Zzap!, e soprattutto, di quale dei "tanti", perché
      molta è la gente che ha varcato la soglia della Redazione e altrettanta è quella
      che può dire di aver "scritto su Zzap!", una rivista che ha cambiato spesso
      vertici e collaboratori. E da ognuno di essi ha preso qualcosa. Lo Zzap! di
      Riccardo Albini è certamente diverso da quello di Fabio Rossi, ed entrambi sono
      molto diversi da quelli di Giorgio Baratto, Stefano Gallarini, Gabriele Pasquali,
      Giancarlo Calzetta e, ovviamente, Paolo Besser. Eppure oltre a quel logo che non
      ha mai rispettato le leggi della prospettiva, c'è sempre stato un filo conduttore
      composto, se non mi sbaglio, da una vena ironica irrinunciabile e da tanto,
      tantissimo entusiasmo...</p>

      <content-section title="Le origini" image-style="content__section-imageodd">
        <p>Nella primavera del 1986, facevo ancora la seconda media. Guardavo il mondo con gli occhi lucidi del bambino, e potevo considerarmi il felice utente di un Commodore 16, nonostante gli sfottò degli allora possessori di un C64 onestamente bruciassero... Avevano tutti i giochi di questo mondo, loro, e riuscivano a procurarseli con una facilità davvero incredibile. Erano i tempi della pirateria da edicola, e di seguire mensilmente una pubblicazione, ovviamente come lettore, nemmeno se ne parlava: come per la maggior parte dei bambini di allora, erano i genitori a stabilire se fosse il caso d’investire quelle poche lire in una nuova "cassettina" per il computer, strumento per altro visto con diffidenza e disprezzo, eppure, ciò non m’impedì di leggere qualche numero di VideoGiochi, a tutti gli effetti la prima rivista italiana dedicata espressamente all’argomento. Ricordo che la curava lo Studio Vit, all’epoca legato al Gruppo Editoriale Jackson, e che improvvisamente le uscite della testata iniziarono a perdere in fatto di regolarità. Non me ne rendevo conto, ma era già finita un’epoca, e i videogiocatori un po’ più grandicelli si apprestavano a seguire le evoluzioni del mercato su una nuova rivista, "edizione italiana" di quella "inglese più venduta": Zzap!.
Zzap! uscì in sordina, nel lontano maggio del 1986, tanto in sordina che non tutte le edicole ne furono provviste. Tant’è che il mio primo contatto con la nuova pubblicazione avvenne solo otto mesi più tardi, nel dicembre dello stesso anno: il mio C16 fu soppiantato a Natale da un più potente Commodore 128, e finalmente mi mettevo nelle condizioni di "recuperare" tutto il tempo perduto: VideoGiochi si era nel frattempo trasformata in VideoGiochi News e aveva fatto in tempo a morire per la seconda volta, e improvvisamente tra le tante pubblicazioni dedicate all’argomento "computer" intravidi un logo nuovo e attraente, quello stesso che capeggia tuttora sulle copertine disegnate da Vera Gentinetta: Zzap!. Più che una parola, un sibilo. Il verso dei laser. Ci misi gli anni a capire come diavolo si pronunciasse, ma dopo sole poche ore quella sarebbe diventata la "mia" rivista, quella per la quale avrei rotto le balle all’edicolante ogni santo mese, "è uscito Zzap!?", un leitmotiv a cui si saranno abituati in tanti.

Solo in seguito riuscii a recuperare i sei numeri che mancavano alla mia collezione: cinque mi giunsero in arretrato, ma per il primo dovetti aspettare molti anni più tardi, a rivista ormai defunta, quando un intraprendente lettore di Consolemania me lo spedì in regalo.

Zzap!, all’epoca, aveva tantissimi pregi sul lato contenutistico, ma un sacco di difetti dal punto di vista estetico. Era fatta con i pochi mezzi di chi si sta lanciando con molta cautela su un mercato nuovo, e si vedeva da lontano: pagine a colori con foto in bianco e nero, box letteralmente "incollati" alle pagine, poche delicatezze in fotolito. Ma a noi, patiti del joystick e abituati al nulla più assoluto, non importava gran che, visto che la passione con cui leggevamo la rivista arrivava quasi al fanatismo: nomi, date, programmatori, giochi... A volte mi sorprendo a ricordare ancora tutta questa ridda di nozioni, quando invece quelle apprese a scuola tendono ad affondare sempre di più nella nebbia dei ricordi più obsoleti, quelli che diventano sempre più indistinti e corrotti proprio per la scarsità del loro utilizzo. Che importanza poteva avere, poi, se i commenti avevano come fondo piatto uno solo dei colori fondamentali della quadricromia? O se qua e là si vedevano i segni dello scotch con cui le pellicole erano tenute assieme? Tutto, su Zzap!, era magico: l’humour imperava, certi commenti sprezzanti facevano addirittura piegare in due dal ridere, la posta spesso si distingueva per i "flame" del polemico di turno. Come dimenticare le lettere di Marco Spadini, o quelle di FFS, o comunque dell’esaltato del mese che, per intenderci, non mancava mai? Noi videogiocatori, "commodoristi o spectrumisti" che fossimo, avevamo finalmente trovato la nostra rivista, ci eravamo ritagliati quello spazio di cui sentivamo il bisogno, in un mondo che ci osservava sempre con ostilità ("sempre lì attaccati", "sfigati", "ma cercatevi una ragazza!", "occhio che diventate ciechi e asociali").</p>

      </content-section>
  </content-container>
</template>

<script src="./leabbiamovistetutte.js"></script>
